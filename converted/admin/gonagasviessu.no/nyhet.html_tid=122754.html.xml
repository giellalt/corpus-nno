<document xml:lang="nno" id="no_id">
  <header>
    <title>Opna det 159. stortinget  - kongehuset.no</title>
    <genre code="admin"/>
    <author>
      <unknown/>
    </author>
    <wordcount>346</wordcount>
    <conversion_status type="standard"/>
    <availability>
      <license type="standard"/>
    </availability>
    <multilingual/>
    <origFileName>http://www.kongehuset.no/nyhet.html?tid=122754</origFileName>
    <parallel_text xml:lang="eng" location="nyhet.html_tid=122754.html"/>
    <parallel_text xml:lang="sme" location="nyhet.html_tid=122754_sek=74887.html"/>
    <metadata>
      <uncomplete/>
    </metadata>
    <version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">Hopp til hovedinnhold</p>
    <p xml:lang="nob">kongehuset.no</p>
    <p type="title">Opna det 159. stortinget</p>
    <p>"Jeg hilser Stortinget velkommen til ansvarsfullt arbeid og ønsker at det må bli til gagn for fedrelandet." Med desse tradisjonsrike orda innleidde Hans Majestet i dag Trontalen og den høgtidelege opninga av Noregs 159. storting.</p>
    <p xml:lang="koi">02.10.2014</p>
    <p>Gangen i seremonien har vore nedfelt i § 74 i Grunnlova sidan 1814, og det er 200 år sidan Stortinget kom saman for første gong. Årlege storting vart innført først i 1871 – derfor er årets sesjon den 159. i rekkja og ikkje nummer 200.</p>
    <p>Hans Majestet kom til Stortinget like før klokka 13.00, følgd av Hennar Majestet Dronninga og Den Høgvørde Kronprinsen. Dette er normalt den einaste gongen Kongen besøkjer Stortinget i løpet av eit år, og den einaste gongen både Konge og Regjering, Storting og Høgsterett er samla.</p>
    <p type="title">Trontalen og Tilstanden i riket</p>
    <p>Det er to hovudelement i seremonien: Trontalen og Utgreiinga om tilstanden i riket. Kongen held Trontalen, men han er forfatta av representantar for Regjeringa. Talen trekkjer opp hovudlinene i politikken til regjeringa i året som kjem. Om nokre dagar følgjer trontaledebatten, der Regjering og opposisjon vil diskutere viktige moment frå talen.</p>
    <p>Trontalen blir etterfølgd av ei utgreiing om tilstanden i riket. Dette er ein gjennomgang av kva Regjeringa har oppnådd det siste året, og tradisjonen tilseier at det er den yngste medlemmen i Regjeringa som held talen. I år var det kunnskapsminister Torbjørn Røe Isaksen som talte.</p>
    <p>Når utgreiinga er halden, overrekkjer statsministeren henne til Kongen, som så overrekkjer både Trontalen og Utgreiinga om tilstanden i riket til Stortingspresidenten. Stortingspresidenten har det høgaste offentlege vervet i Noreg etter Kongen.</p>
    <p type="title">Seremoni fastlagd i Grunnlova</p>
    <p>Seremonien rundt opninga av Stortinget er fastlagd i § 74 i Grunnlova:</p>
    <p>"Så snart Stortinget har konstituert seg, opnar kongen eller den han set til det, forhandlingane med ei tale om tilstanden i riket og dei emna han særleg vil gjere Stortinget merksam på. Inga drøfting må skje med kongen til stades."</p>
    <p type="title">Del denne artikkelen på Facebook eller Twitter</p>
    <p xml:lang="nob">Relaterte lenker</p>
    <list>
      <p type="listitem" xml:lang="nob">Grunnloven av 1814 med senere endringer</p>
      <p type="listitem">Stortinget.no</p>
      <p type="listitem" xml:lang="nob">Trontalene er tilgjengelig via Statsministerens kontor</p>
    </list>
  </body>
</document>
