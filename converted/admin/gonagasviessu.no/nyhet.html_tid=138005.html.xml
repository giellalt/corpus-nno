<document xml:lang="nno" id="no_id"><header><title>Avslutta i Uleåborg  - kongehuset.no</title><genre code="admin"/><author><unknown/></author><wordcount>533</wordcount><conversion_status type="standard"/><availability><license type="standard"/></availability><multilingual/><origFileName>http://www.kongehuset.no/nyhet.html?tid=138005</origFileName><parallel_text xml:lang="eng" location="nyhet.html_tid=138005.html"/><parallel_text xml:lang="sme" location="nyhet.html_tid=138005_sek=74887.html"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p xml:lang="nob">Hopp til hovedinnhold</p>
<p type="title" xml:lang="swe">Avslutta i Uleåborg</p>
<p>Kongeparet avslutta statsbesøket sitt lenger nord i Finland – i Uleåborg, der blant anna kommunikasjonsgiganten Nokia har fabrikk. Teknologi og helse prega dagen.</p>
<p xml:lang="vep">08.09.2016</p>
<p>Etter to dagar i Helsingfors reiste Hans Majestet Kongen og Hennar Majestet Dronninga nordover til Uleåborg for den siste dagen av statsbesøket. Her stod byens universitet øvst på Kongeparets agenda.</p>
<p type="title">Innovasjon ved Uleåborg universitet</p>
<p>Universitetet i Uleåborg har nasjonalt ansvar for undervisning i samisk språk og kultur, og Kongeparet fekk ein presentasjon av Giellagas-instituttet i <em type="italic">Tellus Innovation Arena </em>i dag. Arenaen ligg i hjartet av universitetsområdet og tilbyr lokale og verktøy som skal inspirere og leggje til rette for innovasjon. </p>
<p>Kongeparet fekk høyre om både <span type="quote" xml:lang="deu">«Business Kitchen»</span> og <span type="quote" xml:lang="eng">«Arctic Business Corridor»</span> – tiltak der gründerar kan finne støtte for realisering av ideane sine og hjelp til å etablere seg, og større føretak kan trekkje på universitetets ekspertise i internasjonalisering av verksemda si.</p>
<p>Kong Harald fekk òg sende ei melding via KNL-nettverket – eit alternativt kommunikasjonsnettverk som fungerer utan vanlege bakkestasjonar. Det kan gjere det tryggare å ferdast til sjøs, til fjells og andre stader der vanleg mobildekning kan vere dårleg eller mangle heilt.</p>
<p type="title">Lunsj i rådhuset</p>
<p>Mange barn var møtte opp med flagg og roser til Dronning Sonja da Kongeparet kom til rådhuset til lunsj. I talen sin sa Kongen seg imponert over kva han hadde sett på universitetet, og ønskte dei lykke til i samarbeidet med norske bedrifter og institusjonar:</p>
<p xml:lang="eng"><em type="italic">– The visit at the university has left us impressed. Your large student population, your high quality research, and your strong business culture is very promising for the future. </em><em type="italic">You are building strong connections with Northern Norway in particular. The Queen and I wish you well. We are since long taken in by Northern Norway ourselves. We believe that you will find eager and competent partners there. </em></p>
<p type="title" xml:lang="fin">Nokia</p>
<p>Rundt år 2000 var Nokia verdas største produsent av mobiltelefonar. I dag er dei leiande innan nettinfrastruktur og kart- og posisjonsservice. Kongeparet fekk ei innføring i Nokias historie i dag, i tillegg til ei omvising i fabrikklokala.</p>
<p>Men også norske selskap fekk vise seg fram for Kongen og Dronninga. Dei fekk høyre om nykommaren Voico frå Trondheim, som jobbar med støyreduksjon i kontorlandskap, Nordic Semiconductor, som no etablerer ei eining for forsking og utvikling i Uleåborg, og Tieto, som arbeider med helseteknologi både i Noreg og i Finland.</p>
<p type="title">Uleåborg universitetssjukehus</p>
<p>Det siste besøket under satsbesøket gjekk til Uleåborg universitetssjukehus, som er blant Finlands største. Her fekk Kongen og Dronninga presentert OuluHealth – eit <span type="quote">«økosystem»</span> som fører saman akademia, offentleg og privat sektor for utvikling av teknologi og løysingar til beste for pasientar, helsevesen og næringsliv.</p>
<p>Kongeparet fekk òg møte norske og finske selskap som har spesialisert seg på helserelatert teknologi: Polar Electro (trådlaus hjartemonitorering), Eyelife (trådlaus ultralyd) og Peili Vision (rehabilitering med språkterapi gjennom gaming).</p>
<p>Med dette avslutta Kong Harald og Dronning Sonja statsbesøket i Finland. Det har vore tre dagar med tett program for Kongeparet og næringslivsdelegasjonen som følgde dei.</p>
<p type="title">Del denne artikkelen på Facebook eller Twitter</p>
<p xml:lang="nob">Relaterte lenker</p>
<list><p type="listitem" xml:lang="eng">State visit to Finland: Luncheon in Oulu (Tale)</p>
<p type="listitem" xml:lang="nob">Statsbesøk til Finland (Nyhet)</p>
<p type="listitem" xml:lang="nob">Samarbeid og erfaringsutveksling (Nyhet)</p>
<p type="listitem" xml:lang="nob">Finland 2016 (Fotoalbum)</p>
</list><list><p type="listitem" xml:lang="deu">Businesskitchen.fi</p>
<p type="listitem" xml:lang="ron">Ouluhealth.fi</p>
<p type="listitem" xml:lang="smn">Uleåborg universitet: Oulu.fi</p>
</list></body></document>