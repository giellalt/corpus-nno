<document xml:lang="nno" id="no_id"><header><title>Eanet ođđa báhpat – unnán buohcanjávkan - regjeringen.no</title><genre code="admin"/><author><person firstname="" lastname="Fornyings-, administrasjons- og kyrkjedepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2012</year><publChannel><publication><publisher>regjeringen.no</publisher></publication></publChannel><wordcount>603</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/fad/pressesenter/Pressemeldingar/2012/fleire-nye-prestar---lagt-sjukefravar.html?id=671798</origFileName><parallel_text xml:lang="nob" location="flere-nye-prester---lavt-sykefravar_id_671798.html"/><parallel_text xml:lang="sme" location="eanet-oa-bahpat--unnan-buohcanjavkan_id_671798.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>Fleire nye prestar - lågt sjukefråvær - regjeringen.no</p>
<p><em type="italic">Ved utgangen av 2011 var det tilsett 1,335 prestar i bispedømma. Det var 20 stillingar meir enn året før og ein auke på meir enn 40 stillingar frå hausten 2009. Det viser Fornyings-, administrasjons- og kyrkjedepartementets årlege etatsstatistikk for presteskapet. </em></p>
<p>- Dei siste åra har vi hatt større merksemd på utfordringane med å rekruttere nok prestar til stillingane i kyrkja. Eg er derfor svært glad for denne utviklinga, seier kyrkjeminister Rigmor Aasrud. Ho synest òg det er oppløftande at fleire teologar no søkjer attende til prestetenesta.</p>
<p>Statistikken viser elles at:</p>
<p><em type="italic">Fleire pensjonerte prestar gjer periodevis teneste i kyrkjelydane </em>I tillegg til dei 1,335 ordinære prestestillingane var det mot slutten av 2011 registrert pensjonistar i mellombels tilsetjing i nær 160 stillingar. Det var 55 fleire enn året før, og inneber at det i praksis var nesten 1,500 prestar i teneste på det tidspunktet statistikken blei henta ut. Dei pensjonerte prestane utgjer ein uvurderleg ressurs for å sikre kyrkjelydane tilstrekkeleg vikardekning. </p>
<p><em type="italic">Rekrutteringsutfordringar - fleire eldre prestar </em>Alderssamansetjinga innan presteskapet tilseier at arbeidet med å rekruttere nye prestar må intensiverast i åra framover. Ved utgangen av 2011 var ca. fire av ti prestar i aktiv teneste eldre enn 55 år. For å dekkje opp for forventa aldersavgang i åra framover er det både trong for å gjennomføre tiltak for å utdanne fleire prestar, få fleire av dei utdanna teologane til å søkje til presteteneste og å behalde fleire i presteteneste. Opplysningane frå bispedømma tyder på at rekrutteringstiltak som er sette i verk har hatt ein viss effekt. I 2011 blei det rekruttert inn 52 nye prestar frå utdanning eller andre typar yrke. Det var 20 fleire enn året før. Berre 43 prosent av dei som tiltredde i nye stillingar i 2011 kom frå ei anna prestestilling, mot tilsvarande 61 prosent i 2010. </p>
<p><em type="italic">Lågt sjukefråvær </em>Sjukefråværet blant prestane har dei to siste åra lege stabilt på 4,4 prosent. Det legemeldte fråværet utgjer 4,2 prosent. Det gjennomsnittlege sjukefråværet blant prestane er lågare enn gjennomsnittet elles i statleg sektor, og på nivå med måla som er sette for IA-avtalen. Det legemeldte sjukefråværet er høgare blant kvinner (6.2 %) enn blant menn (3,5 %). I 2011 sank sjukefråværet blant kvinner med 0,9 pst., mens det tilsvarande auka med 0,2 prosent blant menn. </p>
<p><em type="italic">Etter- og vidareutdanning </em>Prestane bruker meir tid på studium og vidareutdanning enn mange andre yrkesgrupper. I gjennomsnitt var det sett av 6,4 studiedagar per prest i 2011. Det var omlag det same som året før. 118 prestar deltok på kurs i regi av det nasjonale Kompetanserådet i 2011. Dette var litt færre enn året før. </p>
<p><em type="italic">Betre økonomisk situasjon i bispedømma </em>Den økonomiske situasjonen i bispedømmeråda er gjennomgåande blitt betre i løpet av dei to siste åra. Mens bispedømma i 2008-2009 måtte setje i verk fleire innsparingstiltak for å tilpasse bemanninga til sine budsjettrammer, hadde bispedømma samla sett innsparingar i rekneskapen på 6,8 millionar kroner i forhold til det dei fekk i løyving for 2011. Det er likevel ein del variasjonar mellom bispedømma, som gjer at det i somme bispedømme framleis vil vere trong for innsparingar i 2012. Auken i talet på stillingar kjem både av at det over statsbudsjettet for 2011 var løyvd 5 millionar kroner til oppretting av nye prestestillingar og at bispedømmeråda generelt har fått betre styring over økonomien. </p>
<p>***</p>
<p>Informasjon frå det offentlege skal vere lett å lese. FAD bruker Liks til å teste kor enkel teksten er. Denne pressemeldinga har ein verdi på 46. Det er det same som vanleg avistekst. Les meir om arbeidet med eit betre og klarare språk i staten hos Klarspråk.no .</p>
</body></document>
