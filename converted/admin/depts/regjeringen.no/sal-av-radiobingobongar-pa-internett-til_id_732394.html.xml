<document xml:lang="nno" id="no_id">
  <header>
    <title>Rádiobiŋgolihpuid vuovdin interneahtas lobálaš - regjeringen.no</title>
    <genre code="admin"/>
    <author>
      <person firstname="" lastname="Kulturdepartementet" sex="unknown" born="" nationality=""/>
    </author>
    <year>2013</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>247</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/nn/dep/kud/pressesenter/pressemeldingar/2013/sal-av-radiobingobongar-pa-internett-til.html?id=732394</origFileName>
    <parallel_text xml:lang="sme" location="doekeme-raadijove-bingobongijste-gaskevi_id_732394.html"/>
    <metadata>
      <uncomplete/>
    </metadata>
    <version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">Sal av radiobingobongar på Internett tillatt - regjeringen.no</p>
    <p>
      <em type="italic">Kulturdepartementet ønskjer å gjere det lettare for lokalradiostasjonar å gjennomføre radiobingo ved å tillate sal av bongar på Internett. </em>
    </p>
    <p>Lokalradiostasjonar med konsesjon kan få løyve til å halde radiobingo, dersom inntektene går til å drifte stasjonen. Spelet blir gjennomført ved at bingotala blir trekte og lesne opp i ei radiosending. Vinnarar må ringje inn til stasjonen under sendinga for å stadfeste at dei har oppnådd ein gevinst.</p>
    <p>Norske lokalradioar omset i dag for rundt 75 millionar kronar i radiobingo per år.</p>
    <p>- Lokalradiostasjonar er eit viktig medium i distrikta. Når mange av dei tradisjonelle utsalsstadene for spelet blir lagde ned, blir det færre høve for å delta i dette spelet. Derfor ønskjer vi at lokalradiostasjonar skal kunne tillate sal av bongar på Internett. Inntektene frå radiobingo er viktige for å halde oppe drifta av radiostasjonane, seier kulturminister Hadia Tajik.</p>
    <p>Sal av radiobingobongar inneber ikkje at det blir etablert nye spel, berre at spelarar kan kjøpe og skriva ut bongar på Internett, i staden for å kjøpe dei i eit fysisk lokale. Sidan radiobingo berre blir tilboden ein gong i veka og bingospelarar berre kan handtere eit fåtal bongar samtidig, vil dette avgrense omfanget av spelet. Samtidig kan kjøpte bongar berre brukast i eitt bestemt radiobingospel. Eventuelle unytta bongar kan ikkje brukast i seinare spel.</p>
    <p>Sal av radiobingobongar på Internett krev ei endring i gjeldande regelverk, og Lotteritilsynet er bede om å sende eit forslag om dette ut på høyring.</p>
  </body>
</document>
