<document xml:lang="nno" id="no_id"><header><title>Digitálapoasta báberpoastta sajis - regjeringen.no</title><genre code="admin"/><author><person firstname="" lastname="Fornyings-, administrasjons- og kyrkjedepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2012</year><publChannel><publication><publisher>regjeringen.no</publisher></publication></publChannel><wordcount>351</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/fad/pressesenter/Pressemeldingar/2012/digital-post-skal-erstatte-papirpost.html?id=677966</origFileName><parallel_text xml:lang="nob" location="digital-post-skal-erstatte-papirpost_id_677966.html"/><parallel_text xml:lang="sme" location="digitalapoasta-baberpoastta-sajis_id_677966.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>Digital post skal erstatte papirpost - regjeringen.no</p>
<p><em type="italic">I framtida vil du motta post frå forvaltninga i éin sikker, digital postkasse og bli varsla om post på sms eller e-post. Det vil gjere det lettare for innbyggjarar og næringsliv å kommunisere digitalt med det offentlege. </em></p>
<p>Regjeringa tek sikte på å tilby innbyggjarar og næringsliv ein digital postkasse der dei kan ta imot digital post frå staten på ein sikker måte.</p>
<p>- Den digitale postkassen vil i motsetning til vanleg e-post oppfylle styresmaktene sitt krav til tryggleik. Éin digital postkasse vil gjere det enklare fordi brukarane slepp å ha med fleire digitale postkassar å gjere når dei mottek post frå forvaltninga. All post blir samla på ein stad. Samtidig vil det redusere statens kostnader ved utsending av papirpost, seier fornyingsminister Rigmor Aasrud.</p>
<p>Innbyggjarar og bedrifter vil få varsel på sms eller til e-posten sin når dei mottek brev i den digitale postkassen. Kontaktinformasjon som e-post og mobiltelefonnummer skal nyttast til å varsle at det kjem post i den digitale postkassen. Sms og e-post kan òg brukast for å varsle om enkel informasjon som for eksempel timeavtalar eller søknadsfristar.</p>
<p>- Du vil sjølv kunne registrere korleis du eller verksemda di helst vil bli kontakta av forvaltninga. Kontaktinformasjonen skal samlast på éin stad, i eit kontaktregister. På den måten slepp du å oppgi e-postadresse og mobiltelefonnummer fleire gonger til ulike delar av forvaltninga, seier Aasrud.</p>
<p>Ein tek sikte på å etablere ei ordning for at innbyggjarane skal kunne reservere seg mot å ta imot digital post frå staten.</p>
<p>- Sjølv om dei fleste i dag er på nett er det ikkje alle som er komfortabel med å nytte digitale verktøy. Det vil vere mogleg å reservere seg dersom ein heller vil ha tradisjonell post, seier Rigmor Aasrud.</p>
<p>Også kommunar skal kunne bruke den digitale postkassen. I programmet blir det lagt opp til at digital kommunikasjon blir obligatorisk for næringslivet sin kontakt med det offentlege.</p>
<p>Regjeringa tek sikte på å etablere ei felles ordning for at innbyggjarane skal kunne reservere seg mot å ta imot digital post frå staten.</p>
<p>Les regjeringas digitaliseringsprogram <span type="quote">"På nett med innbyggerne"</span></p>
</body></document>
