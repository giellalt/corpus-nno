<document xml:lang="nno" id="no_id"><header><title>Filbmaáŋgiruššan joatkašuvvá 2013:s - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>177</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nn/dep/kud/pressesenter/pressemeldingar/2012/filmsatsinga-fortset-i-2013.html?id=701347</origFileName><parallel_text xml:lang="sme" location="filbmaagiruan-joatkauvva-2013s_id_701347.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision$; </version></header>
<body>
<p>Filmsatsinga fortset i 2013 - regjeringen.no</p>
<p>Regjeringa held fram satsinga på film og foreslår ein auke til filmfeltet på nær 38 millionar kroner.</p>
<p>I kulturbudsjettet for 2013 foreslår regjeringa å løyve totalt 744,7 millionar kroner til film- og medieformål. Av dette er om lag 447 millionar kroner direkte stønad til audiovisuelle produksjonar via Norsk filminstitutt. Auken gir rom for ei større satsing på kvalitetsheving og internasjonalisering for norsk film, for å nå målet om at norsk film skal hevde seg internasjonalt og oppnå internasjonale prisar. Regjeringa gir 10 millionar kroner til internasjonalisering i 2013. Samstundes skal det satsast sterkare på å auke mangfaldet i norsk film- og fjernsynsproduksjon.</p>
<p>Den totale auken på feltet gjer det også mogleg å auke tilskota til fjernsynsdrama. Regjeringa gir 9 millionar kroner meir til fjernsynsdrama generelt og til fjernsynsdrama for barn og unge spesielt i 2013.</p>
<p>Tilskotet til utvikling av dataspel blir auka med 5 millionar kroner. Regjeringa sitt mål om å doble tilskota til utvikling av dataspel frå 2011-nivå innan utgangen av Kulturløftet II i 2014 vil med dette vere nådd.</p>
</body></document>
