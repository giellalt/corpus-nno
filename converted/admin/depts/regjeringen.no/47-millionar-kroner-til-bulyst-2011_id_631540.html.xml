<document xml:lang="nno" id="no_id"><header><title>47 miljovnna kruvnno ássanmoktii 2011 - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>381</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/Pressemeldingar/2011/47-millionar-kroner-til-bulyst-2011.html?id=631540</origFileName><parallel_text xml:lang="eng" location="47-million-kroner-announced-for-bulyst-r_id_631540.html"/><parallel_text xml:lang="nob" location="nordmenns-netthandel-pa-europatoppen_id_631527.html"/><parallel_text xml:lang="sme" location="47-miljovnna-kruvnno-assanmoktii-2011_id_631540.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p>47 millionar kroner til bulyst 2011 - regjeringen.no</p>
<p><em type="italic">- Regjeringa ser det som viktig å støtte opp om det sterke initiativet og engasjementet som er rundt i landet når det gjeld lokal samfunnsutvikling. Eg er glad for å kunne gje 47 millionar kroner til tiltak som handlar om bulyst og attraktive lokalsamfunn, seier kommunal- og regionalminister Liv Signe Navarsete. </em></p>
<p>Kommunal- og regionaldepartementet har motteke evalueringsrapporten frå den nasjonale småsamfunnssatsinga som gjekk i perioden 2006-2009 . Den syner at slike nasjonale satsingar verkar. Det skaper engasjement og mobilisering, og styrker motivasjonen for å drive lokalt utviklingsarbeid.</p>
<p>No er det klart for ei ny utlysing av midlar til lokale og regionale bulystprosjekt. På bakgrunn av den gode responsen Kommunal- og regionaldepartementet fekk på bulystsatsinga i fjor, og rapporten frå den nasjonale småsamfunnssatsinga, har regjeringa i 2011 sett av 47 millionar kroner, 15 millionar meir enn i 2010. Dette skal gå til regionale og lokale utviklingsprosjekt i heile landet.</p>
<p>- Både småsamfunnssatsinga og bulyst syner det store mangfaldet som finst av aktive og engasjerte folk i Noreg som har eit stort hjarte for sine lokalsamfunn. Eg er difor glad for at eg kan vere med å legge til rette for at det skjer so mykje positivt i norske bygder, seier Navarsete.</p>
<p>Det er mange spanande prosjekt som allereie er sett i gang etter 2010 tildelinga. <span type="quote">”Seljord og sogene”</span> og <span type="quote">”Naturgledekommunen Rauma”</span> er til dømes to framtidsretta prosjekt som syner det kulturelle mangfaldet som er ein viktig byggestein i attraktive lokalsamfunn. Eg gler meg til å sjå kva som kjem i samband med denne nye utlysinga, seier statsråden.</p>
<p>- I denne utlysinga fokuserer vi sterkt på prosjekt som skal leggje til rette for integrering av innvandrarar til distriktsområde. Vi ser at mykje av folkeveksten i Noreg kjem frå innvandring frå utlandet. Det er viktig at alle føler seg velkomne, og at dei vert godt integrerte i dei lokalsamfunna dei kjem til. Vi treng fleire hender og flinke folk i åra framover, og for mange bygdesamfunn kan nye tilflyttarar vere ein positiv tilvekst, avsluttar statsråd Navarsete.</p>
<p>Ved å gå inn på www.distriktssenteret.no sine sider kan eit få eit godt innblikk i dei prosjekta som fekk midlar i fjor.</p>
<p>For meir informasjon om utlysinga for 2011, sjå www.regjeringen.no/bolyst</p>
<p>Kommunal- og regionaldepartementet sin pressetelefon: 22 24 25 00.</p>
</body></document>
