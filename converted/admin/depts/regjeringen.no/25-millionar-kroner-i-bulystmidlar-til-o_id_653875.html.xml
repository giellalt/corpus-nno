<document xml:lang="nno" id="no_id"><header><title>2,5 miljovnna ruvdno orrunmiellaruđat Davvi-Romssa beagginprošektii - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>266</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/Pressemeldingar/2011/25-millionar-kroner-i-bulystmidlar-til-o.html?id=653875</origFileName><parallel_text xml:lang="sme" location="25-miljovnna-ruvdno-orrunmiellaruat-davv_id_653875.html"/><metadata><uncomplete/></metadata><version>XSLtemplate $Revision: 43483 $; file-specific xsl  Revision; common.xsl  $Revision: 154948 $; </version></header><body><p>2,5 millionar kroner i bulystmidlar til omdømmeprosjekt i Nord-Troms - regjeringen.no</p>
<p><em type="italic">Ei rekkje prosjekt i heile landet får midlar til å arbeide med bulyst. - Det har vore eit krevjande arbeid å plukke ut dei beste av heile 182 søknader. Eit av desse prosjekta kjem frå Nord-Troms regionråd, seier kommunal- og regionalminister Liv Signe Navarsete. </em>- Regjeringa vil at alle i Noreg skal ha høve til å bu der dei ønskjer. Bulystsatsinga inneber midlar til utviklingsprosjekt som skal vere med på å skape attraktive lokalsamfunn. Me er særleg ute etter prosjekt som har nasjonal overføringsverdi. Søknadsbunken vitnar om eit stort engasjement i heile landet, seier kommunal- og regionalminister Liv Signe Navarsete. I utveljinga av bulystprosjekt har Kommunal- og regionaldepartementet særleg lagt vekt på kvalitet, forankring, nytenking og samarbeid. Viktige målgrupper er ungdom, kvinner og innvandrarar. Også fylkeskommunane har spelt ei viktig rolle i handsaminga av søknader. </p>
<p>Nord-Troms har erkjent at dei som region er lite kjent ut over sine eigne grenser. Då er det om å gjere å lage ein ny, sprek og framtidsretta profil! Det at dei vil mobilisere blant innbyggjarane i regionen gjer at mange får eigarskap til den framtidige profilen til Nord-Troms. At ungdom i regionen får høve til å sette sitt preg på arbeidet kan gje gode og konstruktive innspel for framtida. - Regionen er spennande, og manglar i alle fall ikkje element for å kunne stå fram med attraksjonar og gode identitetsuttrykk. Særleg skjer dette i møtet mellom dei tre etnisitetane i regionen, den norske, den kvenske og den samiske, avsluttar Navarsete.</p>
<p>Kommunal- og regionaldepartementet sin pressetelefon: 22 24 25 00.</p>
</body></document>