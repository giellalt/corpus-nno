<document xml:lang="nno" id="no_id">
  <header>
    <title>Ráđđehus joatká veahkehit sin geat rahčet eanemusat ássanviesumárkanis - regjeringen.no</title>
    <genre code="admin"/>
    <author>
      <person firstname="" lastname="Kommunal- og regionaldepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>463</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nn/dep/krd/pressesenter/Pressemeldingar/2011/regjeringa-vidareforer-innsatsen-for-d-2.html?id=659463</origFileName>
    <parallel_text xml:lang="eng" location="the-government-continues-its-initiatives_id_659463.html"/>
    <parallel_text xml:lang="sme" location="raehus-joatka-veahkehit-sin-geat-rahet-e_id_659463.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>Regjeringa vidarefører innsatsen for dei som slit mest på bustadmarknaden - regjeringen.no</p>
    <p>
      <em type="italic">- Regjeringa vil hjelpe dei som har det vanskelegast på bustadmarknaden. I 2012 vidarefører vi bustøtte, startlån og dei andre gode ordningane vi tilbyr gjennom Husbanken. Regjeringa prioriterer den bustadsosiale politikken, seier kommunal- og regionalminister Liv Signe Navarsete. </em>
    </p>
    <p>Husbanken sitt strategiske arbeid mot kommunar med store bustadsosiale utfordringar skal vidareførast i 2012.</p>
    <p>Bustøtta er viktig for å hjelpe dei som har høge buutgifter og låg inntekt med å klare buutgiftene. Bustøtta er målretta og hjelper dei som er mest utsett på bustadmarknaden. I 2012 er det berekna at 128 000 personar vil ta i mot ei bustøtte på om lag 25 000 kroner kvar i løpet av året.</p>
    <p>Startlån er eit godt verkemiddel for å hjelpe unge og vanskelegstilte til å etablere seg i eigen bustad. Etterspørselen etter startlån frå kommunane har vore høgare i åra etter finanskrisa enn tidlegare år. Regjeringa gjer framlegg om ei låneramme i Husbanken på 15 milliardar kronar i 2012. Startlån skal ha høgast prioritet innanfor låneramma. Husbanken gjev også grunnlån til nybygging og utbetring av bustader og lån til barnehagar.</p>
    <p>Regjeringa gjer framlegg om å fase ut særfrådraget for store sjukdomsutgifter. Dei frigjorte midlane blir brukte til å styrkje gjeldande ordningar, og tilskot til tilpassing av bustad blir derfor styrkt med 23 millionar kronar i 2012. Det vil gjere det muleg for fleire å bli buande heime i staden for å flytte på institusjon.</p>
    <p>Kommunane må ha nok gode utleigebustader for å kunne hjelpe vanskelegstilte på bustadmarknaden. Regjeringa gjer framlegg om å auke tilsegnsramma for tilskot til utleigebustader frå 404,6 millionar kroner i 2011 til 430 millionar kronar for 2012. Det gjev rom for om lag 1100 utleigebustader.</p>
    <p>For å få gode resultat i det bustadsosiale arbeidet, er det naudsynt med tilstrekkeleg og god kunnskap om utfordringane i kommunane. Det bustadsosiale kompetansetilskotet, som Husbanken forvaltar, er viktig for å stimulere til kompetanseheving og leggje til rette for å finne gode bustadsosiale løysingar. Regjeringa føreslår ei tilsegnsramme på 77 millionar kroner i 2012, ein auke på 7 millionar kroner frå 2011.</p>
    <p>Områdesatsing er viktig for å førebyggje opphoping av dårlige levekår og manglande vedlikehald av bustader og uteområde. I perioden 2007-2010 var områdesatsinga i sin heilskap knytt opp til ei felles statleg-kommunal satsing i Groruddalen. I 2011 blei satsinga utvida til å omfatte utsette område i Bergen med ei løyving på 3 millionar kronar. I 2012 blir det føreslått at den områderetta innsatsen i Bergen blir dobla til 6 millionar kronar. I tillegg blir det føreslått å utvide områdesatsinga til å omfatte Trondheim med 1,5 millionar kronar. Det foreslås 40 millionar kronar til tiltak i Groruddalen.</p>
    <list>
      <p type="listitem">Gå til Kommunal- og regionaldepartementet si samleside for statsbudsjettet 2012 .</p>
    </list>
    <p>Kommunal- og regionaldepartementet sin pressetelefon: 22 24 25 00.</p>
  </body>
</document>
