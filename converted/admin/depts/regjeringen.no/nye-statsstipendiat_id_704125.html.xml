<document xml:lang="nno" id="no_id"><header><title>Ođđa stáhtastipeanddat - regjeringen.no</title><genre code="admin"/><author><person firstname="" lastname="Kulturdepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>130</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/nn/dep/kud/pressesenter/pressemeldingar/2012/nye-statsstipendiat.html?id=704125</origFileName><parallel_text xml:lang="sme" location="oa-stahtastipeanddat_id_704125.html"/><metadata><uncomplete/></metadata><version>XSLtemplate $Revision: 64438 $; file-specific xsl  Revision; common.xsl  $Revision: 154948 $; </version></header><body><p xml:lang="nob">Nye statsstipendiat - regjeringen.no</p>
<p><em type="italic">Kulturdepartementet gjer framlegg om at Mari Boine, Peter Normann Waage og Morten Jostad får statsstipend frå 2013. </em></p>
<p>Mari Boine er rekna som den fremste formidlaren av urfolks- og verdsmusikk her i landet. Gjennom ei lang karriere har ho skapt eit personleg uttrykk i grensefeltet mellom samisk musikk, rock, jazz og folkemusikktradisjonar frå andre kulturar.</p>
<p>Peter Normann Waage er skribent, forfattar og omsetjar. Han har særs markert seg som formidlar av russisk kultur- og mentalitetshistorie, i dei seinare åra også islam og arabisk kultur.</p>
<p>Morten Jostad er kulturformidlar, forfattar, skodespelar og dramatikar. Hans breie innsats på scenekunstfeltet omfattar også amatørteateropplæring og formidling av nordisk kultur.</p>
<p>Statsstipendet er på 416 600 kroner årleg. I dag er det 30 statsstipendiatar i ordninga, av dei sju kvinner og 23 menn.</p>
</body></document>