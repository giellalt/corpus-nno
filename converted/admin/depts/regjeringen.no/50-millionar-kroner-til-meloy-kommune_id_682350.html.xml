<document xml:lang="nno" id="no_id"><header><title>50 miljovnna ruvnno Meløy suohkanii - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>165</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/pressemeldingar/2012/50-millionar-kroner-til-meloy-kommune.html?id=682350</origFileName><parallel_text xml:lang="sme" location="50-miljovnna-ruvnno-meloy-suohkanii_id_682350.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>50 millionar kroner til Meløy kommune - regjeringen.no</p>
<p><em type="italic">I framlegget til revidert nasjonalbudsjett gjer regjeringa framlegg om å løyve 50 millionar kroner i omstillingsmidlar til Meløy kommune. </em></p>
<p>Med nedlegginga av REC sine to verksemder i Glomfjord og ringverknadene dette har fått for andre verksemder i Meløy kommune, har kommunen mista rundt 650 arbeidsplassar på kort tid.</p>
<p>- Regjeringa ser svært alvorleg på den vanskelege situasjonen som Meløy kommune er komen opp i. Eg er difor glad for å kunne medverke til at det kan skapast nye arbeidsplassar og ny vekst i kommunen. Situasjonen i Meløy er vanskeleg både for lokalsamfunnet og ikkje minst for dei einskildpersonane og familiane dette gjeld, seier kommunal- og regionalminister Liv Signe Navarsete.</p>
<p>- Det er ikkje første gongen Meløy kommune er i ein omstillingsfase. Kommunen har tidligare vist at dei klarer å kome seg gjennom vanskeleg tider. Eg er såleis overtydd om at dei også denne gongen klarer det, seier statsråden.</p>
<p>Kommunal- og regionaldepartementet sin pressetelefon: 22 24 25 00</p>
</body></document>
