<document xml:lang="nno" id="no_id"><header><title>271,9 miljovnna ruvnno guovlulaš ovdáneapmái Nordlánddas - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>223</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/Pressemeldingar/Mange-kommunar-med-auka-folketal-fyrste-kvartal-2010/2719-millionar-kroner-til-regional-utvik.html?id=619650</origFileName><parallel_text xml:lang="sme" location="2719-miljovnna-ruvnno-guovlula-ovdaneapm_id_619650.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p>271,9 millionar kroner til regional utvikling i Nordland - regjeringen.no</p>
<p><em type="italic">Tilskotet til regional utvikling i Nordland skal aukast frå 261,6 millionar kroner i 2010 til 271,9 millionar kroner i 2011. </em></p>
<p>I statsbudsjettet for 2011 foreslår regjeringa å løyve rundt 2,8 milliardar kroner til distrikts- og regionalpolitikken. Fylkeskommunane skal forvalte vel 80 prosent av desse midlane.</p>
<p>- Me jobbar for verdiskaping, arbeidsplassar, velferd og gode lokalsamfunn der folk bur. Fylkeskommunane er den sentrale pådrivaren i dette arbeidet, seier kommunal- og regionalminister Liv Signe Navarsete.</p>
<p>Gjennom distrikts- og regionalpolitikken ynskjer regjeringa å leggje til rette for busetjing og verdiskaping i heile landet. - Regjeringa vil leggje betre til rette for at folk skal kunne starte opp nye bedrifter eller vidareutvikle eksisterande bedrifter. Derfor styrkjer me dei kommunale næringsfonda med 50 millionar kroner i 2011, til 225 millionar kroner, seier Liv Signe Navarsete.</p>
<p>Av løyvinga til Nordland er 29,5 millionar kroner sett av til kommunale eller regionale næringsfond. Midlane skal setje næringssvake kommunar eller regionar betre i stand til å støtte opp om lokal næringsutvikling.</p>
<p type="title">Lenkje</p>
<list><p type="listitem">Les korleis Nordland fylkeskommune nytta dei regionale utviklingsmidla i 2009</p>
</list><p type="title">Tilleggsinformasjon</p>
<list><p type="listitem">8,8 millionar kroner av løyvinga til Nordland fylkeskommune skal dekkje den statlege deltakinga i det europeiske territorielle samarbeidet (Interreg).</p>
<p type="listitem">Etter årsskiftet vil fylket òg få kompensasjon for auka arbeidsgivaravgift. I 2010 var kompensasjonsmidlane i Nordland på 169,5 millionar kroner.</p>
</list></body></document>