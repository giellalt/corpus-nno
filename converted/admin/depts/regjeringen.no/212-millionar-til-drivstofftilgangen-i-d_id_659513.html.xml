<document xml:lang="nno" id="no_id"><header><title>21,2 miljovnna mohtorboaldámuša doaimmaheapmái guovlluide - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>296</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/Pressemeldingar/2011/212-millionar-til-drivstofftilgangen-i-d.html?id=659513</origFileName><parallel_text xml:lang="sme" location="212-miljovnna-mohtorboaldamua-doaimmahea_id_659513.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header><body><p>21,2 millionar til drivstofftilgangen i distrikta - regjeringen.no</p>
<p><em type="italic">Regjeringa set av til saman 47,2 millionar kroner til MERKUR-programmet og utviklings- og investeringsstøtta til distriktsbutikkar. Auken på 21,2 millionar skal i hovudsak nyttast til å styrke drivstofftilgangen i distrikta. Tilgjengelegheit til drivstoff er viktig der avstandane er store. </em></p>
<p><em type="italic">- </em>Dette er ei kraftig styrking av det arbeidet MERKUR gjer for å sikre betre tilgang på gode tenester i distrikta. Noko av midlane skal òg nyttast til å utvikle nye planar for korleis dagligvarebutikkar kan styrke stillinga si som sentral leverandør av tenester i utkantstrok, seier kommunal- og regionalminister Liv signe Navarsete. MERKUR-programmet er eit kompetanse- og utviklingsprogram retta mot daglegvarebutikkar i distrikta. Erfaringane frå innsatsen i MERKUR er gode. Butikkar som er med i MERKUR driv til dels under marginale vilkår, men klarar seg ofte betre enn andre distriktsbutikkar. Desse gode resultata har ført til at MERKUR har utvida sitt arbeidsfelt. </p>
<p>Det er dei seinare åra utvikla eit eige tilbod til bokhandlarar i distrikta, det er etablert ei eiga investerings- og utviklingstøtte for daglegvarebutikkar slik at butikkane kan fornye og investere i butikken (data og kjøl/frys) og i 2012 vert altså investerings- og utviklingsstøtta utvida, for å kunne styrke tilgangen på drivstoff i distriktsområde. Støtteordninga skal bidra til at eksisterande drivstoffanlegg kan moderniserast, og at det vert mogleg å investere i nye, mobile anlegg.</p>
<p>I tillegg blir det sett i gang eit prøveprosjekt der nokre butikkar prøver ut butikken som sosial arena for innbyggjarane.</p>
<p>- Eg veit at nærbutikken er viktig for mange lokalsamfunn. Butikken som møteplass og tenesteleverandør i eit bygdesamfunn kan ikkje overvurderast, det er sjølve limet i bygda, seier kommunal- og regionalminister Liv Signe Navarsete.</p>
<list><p type="listitem">Gå til Kommunal- og regionaldepartementet si samleside for statsbudsjettet 2012.</p>
</list><p>Kommunal- og regionaldepartementet sin pressetelefon: 22 24 25 00.</p>
</body></document>
