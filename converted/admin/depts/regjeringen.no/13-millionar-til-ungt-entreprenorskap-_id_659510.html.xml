<document xml:lang="nno" id="no_id">
  <header>
    <title>13 miljovnna Ungt entreprenørskap -searvái - regjeringen.no</title>
    <genre code="admin"/>
    <author>
      <person firstname="" lastname="Kommunal- og regionaldepartementet" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>276</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <origFileName>http://regjeringen.no/nn/dep/krd/pressesenter/Pressemeldingar/2011/13-millionar-til-ungt-entreprenorskap-.html?id=659510</origFileName>
    <parallel_text xml:lang="sme" location="13-miljovnna-ungt-entreprenorskap--searv_id_659510.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p>13 millionar til Ungt entreprenørskap - regjeringen.no</p>
    <p>
      <em type="italic">I framlegget til statsbudsjett for 2012 aukar Kommunal- og regionaldepartementet tilskotet til Ungt entreprenørskap med 2 millionar til 13 millionar kroner for å styrke arbeidet med å byggje ein kultur for entreprenørskap. I tillegg kjem ein million ekstra til entreprenørskap blant unge i nord gjennom Innovasjon Noreg. </em>
    </p>
    <p>Løyvinga til Ungt Entreprenørskap over Kommunal- og regionaldepartementet (KRD) sitt budsjett blir dermed på til saman 13 millionar kroner, og KRD er med dette største bidragsytar til UE.</p>
    <p>- Eg er oppteken av at det er eit rikt mangfald av arbeidsplassar over heile landet. For å få det til, treng me mange med pågangsmot og stå-på-vilje som vel å starte eiga verksemd. Eg er imponert over engasjementet, kreativiteten og motet som Ungt Entreprenørskap er med og utløyser hjå unge skaparar, seier kommunal- og regionalminister Liv Signe Navarsete.</p>
    <p>Ungt Entreprenørskap arbeider aktivt saman med skular og utdanningsinstitusjonar for å bidra til at alle elevar og studentar får eit tilbod om opplæring i entreprenørskap. Aktiviteten har vakse kraftig etter at organisasjonen vart etablert i 1997. I 2010 deltok over 150 000 elevar og studentar på UE sine aktivitetar. 67 prosent av alle vidaregåande skular i Noreg tilbyr ungdomsbedrift.</p>
    <p>Regjeringa aukar også Nærings- og handelsdepartementet sitt tilskot til Ungt Entreprenørskap med 1 million kroner til 12 millionar kroner.</p>
    <p>I tillegg gjer regjeringa framlegg om å auke tildelinga til entreprenørskap og nyskaping blant unge i Nord-Noreg gjennom Innovasjon Noreg. Løyvinga, som går over Kommunal- og regionaldepartementet sitt budsjett, aukar med 1 million kroner til 5 millionar kroner.</p>
    <list>
      <p type="listitem">Gå til Kommunal- og regionaldepartementet si samleside for statsbudsjettet 2012.</p>
    </list>
    <p>Kommunal- og regionaldepartementet sin pressetelefon: 22 24 25 00.</p>
  </body>
</document>
