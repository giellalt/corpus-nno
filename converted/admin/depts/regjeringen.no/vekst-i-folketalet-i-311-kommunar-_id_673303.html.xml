<document xml:lang="nno" id="no_id"><header><title>Olmmošlohku lassána 311 gielddas - regjeringen.no</title><genre code="admin"/><author><person firstname="" lastname="Kommunal- og regionaldepartementet" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>264</wordcount><conversion_status type="standard"/><availability><free/></availability><submitter name="" email="divvun@samediggi.no"/><origFileName>http://regjeringen.no/nn/dep/krd/pressesenter/Pressemeldingar/2012/vekst-i-folketalet-i-311-kommunar-.html?id=673303</origFileName><parallel_text xml:lang="eng" location="population-growing-in-311-municipalities_id_673303.html"/><parallel_text xml:lang="sme" location="olmmolohku-lassana-311-gielddas_id_673303.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision$; </version></header>
<body>
<p>Vekst i folketalet i 311 kommunar - regjeringen.no</p>
<p><em type="italic">Tal frå SSB for folketalsutviklinga i 2011 syner at den store auken i folketalet i Noreg held fram. Tala syner at flyttestraumane går i fleire retningar. </em></p>
<p>I fjor hadde 311 av 430 kommunar vekst i folketalet (frå og med 2012 er det 429 kommunar i landet). Dette er éin kommune meir enn i 2010 og – samanlikna med talet på kommunar – det høgste nokon gang i perioden 1951–2011.</p>
<p>Alle fylka hadde vekst i folketalet. Av dei minst sentrale kommunane i landet hadde 97 av 177 kommunar vekst i folketalet i 2011. Dette er det same som i 2010, men til dømes 65 fleire enn i 2006. Som for dei to siste åra var det òg samla sett vekst i folketalet i dei minst sentrale kommunane.</p>
<p>Flyttestraumane går i fleire retningar, til dømes frå sør til nord, byområde til distrikt og omvendt. Ofte er desse flyttestraumane jamstore.</p>
<p>– Eg gler meg over at veksten i befolkninga kjem i heile landet, frå storby til småsamfunn, seier kommunal- og regionalminister Liv Signe Navarsete.</p>
<p>Innvandringa stod for vel 70 prosent av folketalsveksten på landsbasis. Om lag 60 distriktskommunar opplevde vekst i folketalet i 2011 på grunn av innvandringa. – Me ser at den positive utviklinga med vekst i befolkninga i heile landet held fram. Innvandringa betyr mykje for veksten i dei minste kommunane i Noreg, seier Navarsete.</p>
<p>For det distriktspolitiske verkeområdet var flytteoverskotet på snautt 6 400 personar, etter at 68 036 hadde flytta inn og 61 660 flytta ut. Kommunal- og regionaldepartementet sin pressetelefon: 22 24 25 00.</p>
</body></document>
