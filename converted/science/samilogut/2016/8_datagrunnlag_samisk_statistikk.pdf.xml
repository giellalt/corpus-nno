<document xml:lang="nno" id="no_id"><header><title>Datagrunnlag for samisk statistikk</title><genre code="science"/><author><unknown/></author><wordcount>3272</wordcount><conversion_status type="standard"/><availability><license type="standard"/></availability><origFileName>http://samilogutmuitalit.no/sites/default/files/publications/kapittel_8_datagrunnlag_for_samisk_statistikk.pdf</origFileName><parallel_text xml:lang="eng" location="2_sami_statistics_data_source.pdf"/><parallel_text xml:lang="sme" location="8_datavuoddu_sami_statistihkkii.pdf"/><metadata><uncomplete/></metadata><version>XSLtemplate $Revision: 150288 $; file-specific xsl  Revision; common.xsl  $Revision: 154948 $; </version></header><body><p><em type="bold">8  Datagrunnlag for samisk statistikk </em></p>
<p><em type="bold">Tilrådingar baserte på artiklar i Samiske tall forteller 1–8 </em></p>
<p><em type="bold">Jon Todal</em>, leiar av <span type="quote">«Fagleg analysegruppe for samisk statistikk»</span> </p>
<p><em type="italic">Samandrag Det mest brukte kunnskapsgrunnlaget for artiklar i publikasjonen Samiske tall forteller har til no vore statistikkar baserte på data frå det vi har kalla STN-området. Desse geografisk baserte statistikkane har gjeve mykje ny kunnskap om samiske samfunn. På ein del samfunnsområde ville ein etnisk basert statistikk ha gjeve meir relevant kunnskap enn ein geografisk basert, men i  Noreg  har  ein  ikkje  datagrunnlag  som  kan  brukast  til  å  laga  statistikk  basert  på  etnisitet. Artikkelen rår til at Statistisk sentralbyrå held fram med å produsere samisk statistikk basert på data frå STN-området. Vidare rår artikkelen til at det blir sett i gang eit utgreiingsarbeid for korleis ein metodisk best kan kartlegge den samisktalande folkesetnaden i Noreg. På ein del samiske samfunnsområde manglar det statistikk. Her må det vurderast kva som i framtida er mogleg å skaffe fram av data . </em></p>
<p><em type="italic"><span type="quote">«Fagleg  analysegruppe  for  samisk  statistikk»</span>  har  avslutta  sin  andre  fireårige oppnemningsperiode, og gruppa har stått bak utgjeving av i alt åtte rapportar med fagartiklar, Samiske  tall  forteller  1–8.  På  grunnlag  av  tilgjengeleg  statistikk  har  artikkelforfattarane kommentert og analysert endringar i samiske samfunn. Mange av forfattarane i Samiske tall forteller har òg kommentert og vurdert det datagrunnlaget som dei byggjer artiklane sine på, og  oppsummeringa  i  denne  artikkelen  baserer  seg  på  dei  forfattarkommentarane  og vurderingane. </em></p>
<p><em type="bold">8.1 To typar data </em></p>
<p>Første  artikkelen  i  <em type="italic">Samiske  tall  forteller  1</em>  handla  spesielt  om  datagrunnlaget  for  samisk statistikk.  Paul  Inge  Severeide  peika  i  den  artikkelen  på  to  moglege  typar  av  data  for  slik statistikk: geografisk baserte og etnisk baserte data.  Statistisk  sentralbyrå  har  geografisk  baserte  data  for  dei  tradisjonelle  samiske busetjingsområda. Men i Noreg finst det ikkje noko samisk etnisk register som kan brukast til å laga individbasert samisk statistikk.  Severeide  drøftar  i  artikkelen  sin  kvar  ein  likevel  kan  finne  individbaserte  samiske  data,  og korleis ein på grunnlag av desse eventuelt kunne etablere det han kallar ein <span type="quote">«statistisk samisk populasjon»</span> for slik å laga statistikk som gjeld samane som etnisk gruppe i Noreg. Dette kjem vi tilbake til. </p>
<p>Frå 2006 har Statistisk sentralbyrå annakvart år gjeve ut ei bok kalla <em type="italic">Samisk statistikk</em>. Til denne boka arbeider SSB ut statistikkar på grunnlag av data som dei har frå det såkalla STN-området. STN-området  er  eit  geografisk  område  sett  saman  av  kommunar  og  delar  av  kommunar  der Sametinget yter økonomisk støtte til næringsverksemd. Dette området femner om tradisjonelle samiske busetjingsområde nord for Saltfjellet, og ein reknar med at ein stor del  av samane i Noreg bur her.  Severeide peikar i artikkelen sin på at ein viss del av samane i Noreg bur utanfor STN- området, og desse kjem difor ikkje med i ein slik samisk statistikk. Innanfor STN-området bur det i tillegg til  samar  ei  viss  mengde  etniske  nordmenn  og  innvandrarar,  og  desse  nordmennene  og innvandrarane blir med i den samiske statistikken som baserer seg på STN. Kor <span type="quote">«forstyrrande»</span> desse sidene ved den  geografisk baserte statistikken er,  er  avhengig av kva samisk tema ein ønskjer å analysere. </p>
<p><em type="bold">8.2  Demografiske data om samane </em></p>
<p><em type="italic">Samiske  tall  forteller</em>  har  hatt  i  alt  fem  artiklar  om  folketalsendringar  i  dei  samiske busetjingsområda.  </p>
<p>Svanhild  Andersen  og  Torunn  Pettersen  gjekk  i  2008  gjennom  folketalsutvikling  i  STNområdet  (på  den  tida  kalla  SUF-området)  over  tid.  Andersen  og  Pettersen  karakteriserte folketalsendringane innanfor dette området som <span type="quote">«katastrofale»</span>. Samstundes var det skilnader innanfor området – folketalsendringane var ikkje like negative overalt. Ei statistikk-tilråding frå dei to forfattarane gjekk difor ut på at ein bør gå djupare ned i detaljane i statistikkane, for slik å kunna seia meir om grunnane til variasjonane. Tilrådinga deira gjekk altså på meir aktiv bruk av allereie eksisterande statistikk, dei gjorde ikkje framlegg om innhenting av andre data.  Ein demografisk artikkel av Øivind Rustad i 2010 viste mellom anna korleis folketalsnedgangen i STN-området heldt fram. Denne artikkelen inneheldt ingen statistikkfaglege tilrådingar. Dei tre demografiske fagartiklane i rapporten <em type="italic">Samiske tall forteller</em> for 2012 inneheldt heller ingen tilrådingar som gjekk spesielt på å hente inn eit anna slags datagrunnlag for å utarbeide annan slags statistikk.  </p>
<p>På grunnlag av dette kan vi seia at dei som i <em type="italic">Samiske tall forteller</em> har skrive om demografi i dei  tradisjonelle  samiske  busetjingsområda,  langt  på  veg  har  sett  på  den  eksisterande statistikken med data frå STN-området som eit godt grunnlag for analysar, samstundes som dei har vore klar over veikskapane ved statistikken, veikskapar som Paul Inge Severeide peika på allereie i <em type="italic">Samiske tall forteller 1 </em>(sjå ovanfor). </p>
<p><em type="bold">8.3 Datagrunnlag for kunnskap om helse blant samar </em></p>
<p>Rapportane i 2009, 2010 og 2015 inneheldt alle artiklar om helse. Dei to første artiklane var skrivne  av  Magritt  Brustad,  den  siste  (frå  2015)  var  skriven  av  Magritt  Brustad  og  Torhild Lauritsen i lag. Artikkelen i 2015 handla om tannhelse. I denne siste artikkelen kom ikkje dei to forfattarane inn på særlege statistiske utfordringar. Mangelen på informasjon om etnisiteten til kvart enkelt individ kan gjera det vanskeleg å laga treffsikre ordningar innanfor det offentlege. Brustad kom inn på dette temaet i 2010, i artikkelen som handla om uføretrygd og sosialhjelp. Her skreiv ho mellom anna: <span type="quote">«For å kunne beskrive årsakssammenhenger mellom ulike levekår og livsforhold og uføretrygd og sosialhjelp i den samiske befolkningen er det nødvendig med studier hvor etnisitetsinformasjon på individnivå inngår.»</span> Slik informasjon finst i utgangspunktet ikkje. Det  er likevel  gjort  fleire store helseundersøkingar der ein  har prøvd å kartlegge samanheng mellom  helse  og  samisk  etnisitet,  og  Magritt  Brustad  sin  artikkel  frå  2009  var  ei kunnskapsoppsummering  bygd  på  slike  helseundersøkingar.  Datagrunnlaget  var  då opplysningar  gjevne  av  dei  som  deltok  i  undersøkingane.  Deltakarane  hadde  òg  gjeve opplysningar om eigen etnisitet.  Brustad  hadde  ikkje  noka  direkte  tilråding  i  samband  med  datagrunnlaget  i  framtida,  men  i artikkelen gjorde ho greie for korleis <span type="quote">«same»</span> var <em type="italic">definert</em> i dei ulike undersøkingane. Det finst ikkje nokon <span type="quote">«autorisert»</span> definisjon på nemninga <span type="quote">«same»</span>. Men statistikk treng kategoriar, og kategorisering må nødvendigvis gjerast på grunnlag av definisjonar.  Her er vi ved eit samisk statistikkproblem. Dersom kvar einskild datainnhenting har sin eigen definisjon av kategoriane, blir det vanskeleg å samanlikne resultata.  </p>
<p><em type="bold">8.4 Datagrunnlag for kunnskap om næringar i tradisjonelle samiske område </em></p>
<p>Svanhild Andersen skreiv i 2009 ein artikkel om primærnæringane i dei tradisjonelle samiske områda.  Ho  bygde  på  Statistisk  sentralbyrå  sine  data  frå  STN-området,  og  her  var datagrunnlaget godt når ein heldt seg til kvar enkelt næring innanfor området.</p>
<p>Det  er  ikkje  slik  at  alle  sysselsette  i  det  aktuelle  området  arbeider  innanfor  berre  éi  næring. Kombinasjon  av  ulike  næringar  har  lang  tradisjon  i  samiske  samfunn.  Andersen  peika  i artikkelen sin på at det trongst meir kunnskap om denne sida ved næringslivet i dei samiske områda.</p>
<p>Den  etniske  dimensjonen  er  allereie  drøfta  i  kapitla  som  handlar  om  demografi  og  helse ovanfor, og det som står der om mangelen på etnisk basert statistikk, gjeld næringsstatistikken òg. Ein kan her stille spørsmål om kva som gjev det beste biletet av samiske samfunn, er det tal for  endringar  i  næringslivet  innanfor  dei  tradisjonelle  samiske  bygdene,  eller  er  det opplysningar om næringsutøvarane sin etniske bakgrunn? Svaret på spørsmålet er kanskje at artiklar som kunne bygge på begge typane data, ville ha gjeve det beste biletet.</p>
<p>I  <em type="italic">Samiske  tall  forteller</em>  frå  2014  var  næring  hovudtema,  og  fire  artiklar  handla  her  om  dette temaet.  Else  Grete  Broderstad  og  Einar  Eythórson  skreiv  om  fiskeri  og Jan  Åge  Riseth  om reindrift. Sigrid Skålnes analyserte næringsutvikling innanfor STN-området på 2000-talet, og Gunnar Claus analyserte sysselsettingsstatistikken for STN-området. Som ein mangel ved statistikken peika artikkelforfattarane på at ein veit for lite om dei som korkje  var  sysselsette  eller  studerte.  Desse  fall  utanom  statistikkane.  Ein  veit  òg  for  lite  om personar med korttidsopphald i landet. Denne siste gruppa er viktig i næringslivet i dei samiske områda i dag. Forfattarane etterlyste òg kunnskap om kor det vart av dei personane som gjekk ut av næringar som var i sterk tilbakegang. </p>
<p>Forfattarar  av  næringslivsartiklane  i  rapporten  frå  2014  etterlyste  dessutan,  slik  Svanhild Andersen gjorde i 2009, meir kunnskap om jobb-kombinasjonar og deltidsarbeid. Bortsett frå artikkelen om reindrift handla alle næringslivsartiklane om bestemte geografiske område i nord. Reindrifta blir driven i ein større del av landet, og for denne næringa blir det arbeidd  ut  omfemnande  statistikk  som  gjeld  heile  Noreg.  Sidan  det  er  heilt  klårt  kva  del  av næringa som blir driven av samar, og kva del som blir driven av norske tamreinlag, har vi her ein  etnisk  basert  næringsstatistikk.  Forfattaren  gjorde  då  òg  ei  samanlikning  mellom  samisk reindrift og norske tamreinlag.</p>
<p><em type="bold">8.5 Datagrunnlaget for kunnskap om samiske språk i samfunnet </em></p>
<p>Seks  av  dei  åtte  utkomne  rapportane  av  <em type="italic">Samiske  tall  forteller</em>  inneheldt  artiklar  som  følgde utviklinga i val av samisk som opplæringsspråk i skulen og val av samisk som skulefag. Berre rapportane i 2013 og 2014 var utan ein slik artikkel. I 2015 var Torkel Rasmussen forfattar av artikkelen om språkval i skulen, elles vart desse artiklane skrivne av Jon Todal. For samisk  i  grunnskulen finst  det  statistikk for  kor mange som  frå  år til  år vel  samisk  som førstespråk  og  samisk  som  andrespråk.  Desse  tala  blir  kvart  år  presenterte  av  GSI (Grunnskolens  informasjonssystem).  Dermed  er  det  lett  å  følgje  med  på  kva  endringar  som skjer.  </p>
<p>Dei tilgjengelege statistikkane synte òg korleis elevane fordelte seg på dei tre samiske språka som  det  blir  undervist  i  her  til  lands.  Ein  kunne  dessutan  sjå  korleis  elevane  fordelte  seg geografisk, i prinsippet ned på skulekrinsnivå, sjølv om drøftingane i <em type="italic">Samiske tall forteller</em> aldri har vore så detaljerte at dei gått til dette nivået. Kvaliteten på samiskopplæringa er vanskeleg å kvantifisere. Det kunne likevel ha vore nyttig å vita meir enn berre at det blir undervist i samisk på første- og andrespråksnivå. For kvaliteten på samiskopplæringa er det til dømes avgjerande kor mange timar skulane tilbyr undervisning <em type="italic">på</em>  samisk  utanfor  undervisningstimane  <em type="italic">i  </em>samisk.  Slike  data  manglar  vi.  Vi  veit  heller  ikkje noko  om  kor  mykje  av  samiskundervisninga  som  blir  lagd  utanfor  ordinær  skuletid.  Dette tilhøvet har innverknad på elevane sine haldningar til faget. Kaisa  Rautio  Helander  og  Yngve  Johansen  hadde  i  <em type="italic">Samiske  tall  forteller  6</em>  ein  artikkel  om samiske stadnamn på offentlege vegskilt innanfor forvaltningsområdet for samisk språk. Her finst  det  ein  offisiell  språkpolitikk  med  vedtekne  lover  og  forskrifter  som  stat,  fylke  og kommune  skal  følgje.  Artikkelen  synte  at  lovene  i  mange  tilfelle  ikkje  var  følgde,  og  viste vidare at det mangla statistikk for implementering av vedteken språkpolitikk. Forfattarane måtte sjølve  samle  inn  data  og  setta  opp  den  statistikken  som  trongst,  for  å  kunna  seia  noko  om implementeringa av stadnamnlova på vegskilt. Tore Johnsen hadde i  <em type="italic">Samiske tall  forteller</em>  2015 ein  artikkel  om  samisk språk i  Den norske kyrkja. Kyrkja har sjølv laga statistikk om bruken av samisk i arbeidet sitt. Så lenge kyrkja er ein del av staten, er ho pålagd å bruke samisk etter samelova. Når kyrkje og stat snart skil lag, vil denne plikta falle bort. Sidan den norske kyrkja står så sterkt i samiske miljø, er det ønskjeleg at kyrkja held fram med å bruke samisk, og at ho held fram med å laga statistikk som kan fortelja om eventuelle endringar i bruken av språket. Dei  andre  artiklane  om  språk  i  <em type="italic">Samiske  tall  forteller</em>  har  i  liten  grad  tilrådingar  til  sjølve statistikkgrunnlaget.  Men  det  blir  peika  på  at  det  trengst  ein  statistikk  som  kan  overvake bruken av samisk språk i offentleg forvaltning, og at vi veit lite om overføring av samisk språk i heimane. Den sistnemnde statistikken er det ei stor utfordring å få til å laga, den førstnemnde skulle vera enkel. </p>
<p><em type="bold">8.6 Skule, høgre utdanning og forsking </em></p>
<p>Ut over dei skulerelaterte artiklane som allereie er nemnde (det vil seia artiklar om språket i grunnskulen), har <em type="italic">Samiske tall forteller</em> hatt åtte artiklar som gjekk på skule, høgre utdanning og forsking. </p>
<p>Til fem av desse åtte artiklane har forfattarane sjølve samla inn data frå ulike kjelder for å kunna setja  opp  statistikk.  Dette  gjeld  på  desse  områda:  doktorgradsproduksjon  med  samiske  tema (Else  Grete  Broderstad  2011),  vaksenopplæring  i  samisk  språk  (Lene  Antonsen  2015), studiepoengproduksjon  i  samisk  (Kevin  Johansen  2013),  fjernundervisning  i  samisk  språk (Kevin Johansen 2015), og samiske forskingsprosjekt (Kari Morthensen 2015). I artikkelen om vaksenopplæring i samiske språk i 2015 etterlyste forfattaren, Lene Antonsen, dessutan ein samla statistikk for <em type="italic">ressursbruken</em> til slik undervisning. </p>
<p>Dei  tre  resterande  artiklane  om  skule  handlar  om  utdanningsnivå  blant  samar,  og  dei  er  alle skrivne av Yngve Johansen. Johansen byggjer desse artiklane på data frå STN-området.</p>
<p><em type="bold">8.7 Politisk deltaking blant samar </em></p>
<p><em type="italic">Samiske tall forteller</em> har hatt to artiklar om politisk deltaking. Den eine av desse to handla om valdeltaking ved sametingsval, og var skriven av Torunn Pettersen. Den andre artikkelen frå  dette  temaområdet  var  skriven  av  Per  Selle  og  Kristin  Strømsnes  og  handla  om  politisk deltaking blant samar. Her var det ikkje berre tale om deltaking i samepolitikken.  Grunnlaget  for  artikkelen  om  sametingsvala  var  data  som  forfattaren  fekk  frå  Statistisk sentralbyrå  og  Sametinget.  Om  tilhøva  før  2005  var  det  problem  med  å  finne  data  som  var kvalitetssikra. Tala frå denne tidlege perioden var heller ikkje tilgjengelege i elektronisk format. For data frå 2005 og utover hadde dette ordna seg. Det seier seg sjølv at valmanntalet til Sametinget er det beste registeret som finst når ein skal laga kvantitative analysar av sametingsval. </p>
<p>Den  andre  artikkelen  om  politisk  deltaking  bygde  på  tre  utvalsundersøkingar, Medborgerundersøkelsen, som var landsomfemnande, Borgerrolleundersøkelsen, som femnde om  fem  finnmarkskommunar,  og  Sametingsvalgundersøkelsen,  som  vart  utført  etter sametingsvalet  i  2009.  Deltakarane  i  den  sistnemnde  undersøkinga  var  trekte  ut  blant  dei innmelde i valmanntalet for Sametinget. Det var varierande svarprosent på desse undersøkingane, minst for Sametingsvalgundersøkelsen.</p>
<p><em type="bold">8.8 Data om samiske medium </em></p>
<p><em type="italic">Samiske  tall  forteller</em>  har  hatt  éin  artikkel  om  medium.  Artikkelen  handla  om  oppslutning, omfang og rammevilkår for samiske medium og var skriven av Johan Ailo Kalstad. Her har forfattaren brukt årlege statistikkar frå media sjølve, brukarundersøkingar og årsrapportar frå NRK (spesielt frå NRK Sápmi) og data frå medietilsynet. Forfattaren kunne sjå funna sine i lys av  Eli  Skogerbø  sin  rapport  om  samiske  medium  frå  2000  –  som  mellom  anna  bygde  på  ei utvalsundersøking. Det fanst òg fleire utvalsundersøkingar som kunne brukast. </p>
<p><em type="bold">8.9 Miljø og ressursforvaltning </em></p>
<p>Om temaet miljø og ressursforvaltning i samiske område har det heller ikkje vore meir enn éin artikkel,  skriven  av  Ole  Bjørn  Fossbakk.  Forfattaren  skriv  langt  og  opplysande  om datagrunnlaget  og  om  kor  tilgjengelege  eller  utilgjengelege  dei  ulike  delane  av  det  er.</p>
<p>Rovviltforvaltninga og Finnmarkseiendommen er sentrale aktørar her. Tal for jakt og fiske er tilgjengelege hos Statistisk sentralbyrå. Forfattaren kritiserte særleg Finnmarkseiendommen for at dei gjorde tala sine unødvendig vanskeleg tilgjengelege.  I  tillegg  til  data  frå  STN-området  har  Fossbakk  òg  med  data  frå  dei  sørsamiske reinbeitedistrikta.  Ved  å  bruke  data  frå  reinbeitedistrikt  treffer  ein  i  dette  tilfellet  samiske interesser godt også utanfor STN-området.</p>
<p><em type="bold">8.10 Oversiktsartiklar </em></p>
<p>Paul  Inge Severeide har til rapportane skrive tre artiklar som han har kalla  <span type="quote">«Samiske tall»</span>. Desse artiklane har presentert statistikkar for ei rekkje samfunnsområde. Her er kommentarane til statistikkane korte, og målet med artiklane har vore at det for lesarane skulle vera mogleg å følgje  endringar  år  for  år  –  også  på  samfunnsområde  som  ikkje  vart  handsama  i  dei  lengre artiklane.</p>
<p>Dei aller fleste av dei statistikkane som det her er tale om, har basert seg på Statistisk sentralbyrå sine data frå STN-området. Unntaket er reindriftsstatistikk og språkstatistikk for skulen.</p>
<p><em type="bold">8.11 Oppsummering </em></p>
<p>SSB sine tal for STN-området ser ut til å ha fungert godt som grunnlag for analyse av samiske samfunn, særleg for analyse av demografi og næringsliv. I alt 14 artiklar i rapportane <em type="italic">Samiske tall forteller </em>byggjer i vesentleg grad på SSB sine data frå STN-området. Utan slike tal ville det ha  vore  mykje  vanskelegare  å  analysere  endringar  innanfor  dei  samiske  samfunna  i  Noreg. Fagleg analysegruppe for samisk statistikk rår til at SSB held fram med å produsere denne typen statistikk. </p>
<p>Artiklar  i  <em type="italic">Samiske  tall  forteller</em>  viser  at  det  på  ein  del  samiske  samfunnsområde  ikkje  finst sentralt innsamla data. Det er grunn til å sjå nærare på kva som i framtida kan gjerast for å bøte på dette. </p>
<p>For  å kunne analysere tema som  til  dømes helse  blant samar og overføring  av samisk  språk mellom generasjonane hadde det vore ønskeleg med etnisk basert statistikk i tillegg til statistikk for det geografiske STN-området. Som vi har sett, tok Paul Inge Severeide opp dette spørsmålet allereie i den første rapporten av <em type="italic">Samiske tall forteller </em>(i 2008). Severeide drøfta då om det var mogleg å etablere ein <span type="quote">«statistisk samisk populasjon»</span> basert på eksisterande register slik som til dømes folketeljinga frå 1970, registeret over reindriftsutøvarar og valmanntalet for Sametinget. Etablering av ein slik samisk statistisk populasjon har vore vurdert, men vart lagt til side. Éin grunn  til  at  forslaget  vart  lagt  til  side,  var  at  det  er  for  usikkert  om  ein  med  det grunnlagsmaterialet  som  ein  hadde,  ville  nå  alle  etniske  samar.  Ein  kom  fram  til  at  det  var sannsynleg at ei større gruppe samar her ville falle utanfor. Ein annan grunn til å leggje forslaget til side var dei juridiske og personvernrettslege utfordringane som er knytte til det å etablere ein slik populasjon. Desse sidene må utgreiast nøye dersom det skulle bli aktuelt å prøve å etablere ein statistisk samisk populasjon.  </p>
<p>Vi i fagleg analysegruppa for samisk statistikk er kjende med at det frå anna hald enn oss er teke kontakt med SSB med tanke på å få utarbeidd statistikk over brukarar av samisk språk i Noreg.  Betre  kunnskap  om  dei  reelle  språktilhøva  vil  vera  nyttig  for  framtidig  offentleg språkplanlegging. Metodane som kan brukast for å få til dette, vil langt på veg vera dei same som  for  å  etablere  ein  samisk  statistisk  populasjon,  men  her  vil  det  vera  språket  og  ikkje etnisiteten som blir det sentrale.</p>
<p>Før  ein  kan  etablere  grunnlag  for  ein  slik  samisk  språkstatistikk,  er  det  nødvendig  med  ei grundig  metodeutgreiing,  og  det  er  nødvendig  med  avklaring  av  rettslege  spørsmål.  Fagleg analysegruppe for samisk statistikk vil rå til at ei slik metodeutgreiing blir sett i gang, og at dei juridiske spørsmåla rundt dette blir avklara.</p>
<p><em type="bold">8.12Tilrådingar </em></p>
<p><em type="italic">Om register </em></p>
<p type="listitem">  SSB bør halde fram med å produsere statistikk bygd på data frå STN-området.</p>
<p type="listitem">  Det bør utgreiast om det ut frå eksisterande datakjelder er metodisk mogleg å etablere ein <span type="quote">«statistisk samiskspråkleg populasjon»</span> (altså ikkje bygd på etnisitet, men på språk). Dei juridiske sidene ved dette bør òg utgreiast.</p>
<p type="listitem">  Dei personvernrettslege sidene ved i framtida å etablere ein eventuell <span type="quote">«statistisk samisk populasjon»</span> (bygd på etnisitet) bør utgreiast.</p>
<p><em type="italic">Om fast statistikk </em></p>
<p type="listitem">  Det bør finnast statistikk</p>
<p type="listitem">  som viser endringar i korleis folk i dei samiske områda kombinerer ulike næringar</p>
<p type="listitem">  som viser kvar det blir av personar som går ut av næringar i tilbakegang</p>
<p type="listitem">  som gjev oss meir opplysningar enn i dag om utlendingar med korttidsopphald i dei samiske områda</p>
<p type="listitem">  som fortel kor mykje av opplæringa i grunnskulen som blir gjeven på samisk</p>
<p type="listitem">  som fortel kor mykje av samiskundervisninga som blir gjeven utanom vanleg skuletid</p>
<p type="listitem">  som fortel om endringar innanfor bruken av fjernundervisning i samiskopplæringa, og kva form for språkopplæring fjernundervisning blir kombinert med</p>
<p type="listitem">  som registrerer endringar i bruk av samisk innanfor offentleg forvaltning</p>
<p type="listitem">  som registrerer bruk av samisk i kyrkja også etter at kyrkja ikkje lenger er ein del av staten</p>
<p type="listitem">  som kan registrere implementeringa av eksisterande lovverk, t.d. korleis stadnamnlova blir implementert på offentlege skilt</p>
<p type="listitem">  som kan vise utviklinga innanfor samiskrelatert forsking og høgre utdanning (slik som studiepoengproduksjon, talet på doktorgradar, talet på forskingsprosjekt finansierte av Noregs forskingsråd og andre)</p>
<p>I tillegg til dette er det ønskjeleg at statistikk som det er stor samfunnsinteresse for, slik som til dømes statistikk for Finnmarkseiendommen, blir gjord så lett tilgjengeleg som mogleg.</p>
<p><em type="bold">Survey-undersøkingar  </em>Det bør diskuterast om det er mogleg å komma fram til samisk(e) etnisitetsdefinisjon(ar) som i framtida kan brukast av fleire forskarar for betre å kunne samanlikne resultat av undersøkingar.  </p>
</body></document>