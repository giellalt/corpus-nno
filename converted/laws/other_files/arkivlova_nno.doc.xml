<document xml:lang="nno" id="no_id">
  <header>
    <title>LOV 1992-12-04 nr 126: Lov om arkiv [arkivlova].</title>
    <genre code="laws"/>
    <author>
      <unknown/>
    </author>
    <wordcount>1497</wordcount>
    <conversion_status type="standard"/>
    <availability>
      <free/>
    </availability>
    <submitter name="Trond Trosterud" email="trond.trosterud@uit.no"/>
    <parallel_text xml:lang="sme" location="arkivalahka_sme.doc"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p>
      <em type="bold">LOV 1992-12-04 nr 126: Lov om arkiv [arkivlova]. </em>
    </p>
    <p>DATO:</p>
    <p>LOV-1992-12-04-126</p>
    <p>DEPARTEMENT:</p>
    <p>KUD (Kulturdepartementet)</p>
    <p>PUBLISERT:</p>
    <p>Avd I 1992 Nr. 24</p>
    <p>IKRAFTTREDELSE:</p>
    <p>1999-01-01</p>
    <p>SIST-ENDRET:</p>
    <p>LOV-2001-05-18-24 fra 2002-01-01</p>
    <p>ENDRER:</p>
    <p>SYS-KODE:</p>
    <p>BG05a, BG04</p>
    <p>NÆRINGSKODE:</p>
    <p>9121</p>
    <p>KORTTITTEL:</p>
    <p>Arkivlova - arkl.</p>
    <p>Sentrale forskrifter</p>
    <p>
      <em type="bold">INNHOLD </em>
    </p>
    <p>Lov om arkiv [arkivlova].</p>
    <p>Kapittel I. Innleiande føresegner. § 1. Føremål. § 2. Definisjonar. § 3. Geografisk verkeområde. § 4. Arkivverket.</p>
    <p>Kapittel II. Offentlege arkiv. § 5. Verkeområde. § 6. Arkivansvaret. § 7. Rettleiings- og tilsynsansvar. § 8. Opplysningsplikt. § 9. Kassasjon m.m. § 10. Avlevering. § 11. Refusjon. § 12. Utfyllande føresegner.</p>
    <p>Kapittel III. Private arkiv. § 13. Oversyn og registrering. § 14. Retningsliner. § 15. Opplysningsplikt. § 16. Avlevering og deponering. § 17. Kopiering. § 18. Innskrenka råderett. § 19. Privatarkiv med offentleg tilknyting.</p>
    <p>Kapittel IV. Ymse føresegner. § 20. Skifte av status. § 21. Tileigning av offentleg arkiv. § 22. Straff. § 23. Ikraftsetjing.</p>
    <p>
      <em type="bold">Lov om arkiv [arkivlova]. </em>
    </p>
    <p>
      <em type="bold">Kapittel I. Innleiande føresegner. </em>
    </p>
    <p>
      <em type="bold">§ 1. </em>
      <em type="italic">Føremål. </em>
    </p>
    <p>Føremålet med denne lova er å tryggja arkiv som har monaleg kulturelt eller forskingsmessig verde eller som inneheld rettsleg eller viktig forvaltningsmessig dokumentasjon, slik at desse kan verta tekne vare på og gjorde tilgjengelege for ettertida. </p>
    <p>
      <em type="bold">§ 2. </em>
      <em type="italic">Definisjonar. </em>
    </p>
    <p>I denne lova vert desse omgrepa nytta slik:</p>
    <p>a.</p>
    <p>dokument: ei logisk avgrensa informasjonsmengd som er lagra på eit medium for seinare lesing, lyding, framsyning eller overføring</p>
    <p>b.</p>
    <p>Arkiv: dokument som vert til som lekk i ei verksemd.</p>
    <p>c.</p>
    <p>Statleg arkiv: arkiv skapt av statleg organ.</p>
    <p>d.</p>
    <p>Kommunalt arkiv: arkiv skapt av fylkeskommunalt eller kommunalt organ.</p>
    <p>e.</p>
    <p>Offentleg arkiv: statleg eller kommunalt arkiv.</p>
    <p>f.</p>
    <p>Privat arkiv: arkiv som ikkje er offentleg arkiv.</p>
    <p>g.</p>
    <p>Offentleg organ: statleg, fylkeskommunal eller kommunal institusjon eller eining.</p>
    <p>Endra med lov 15 des 2000 nr. 98 (ikr. 1 apr 2001, etter res. 2 mars 2001 nr. 179). </p>
    <p>
      <em type="bold">§ 3. </em>
      <em type="italic">Geografisk verkeområde. </em>
    </p>
    <p>Kongen kan fastsetja at lova òg skal gjelda for Svalbard, Jan Mayen, dei norske bilanda i Antarktis og den norske delen av kontinentalsokkelen. </p>
    <p>
      <em type="bold">§ 4. </em>
      <em type="italic">Arkivverket. </em>
    </p>
    <p>Riksarkivet og statsarkiva utgjer det statlege arkivverket, som vert leia av Riksarkivaren.</p>
    <p>Om ikkje anna vert uttrykkjeleg fastsett, kan Riksarkivaren delegera avgjerdsfullmakter til leiarane for statsarkiva. </p>
    <p>
      <em type="bold">Kapittel II. Offentlege arkiv. </em>
    </p>
    <p>
      <em type="bold">§ 5. </em>
      <em type="italic">Verkeområde. </em>
    </p>
    <p>Føresegnene i dette kapitlet gjeld for alle offentlege organ med unnatak for Stortinget, Riksrevisjonen, Stortingets ombodsmann for forvaltninga og andre organ for Stortinget. </p>
    <p>
      <em type="bold">§ 6. </em>
      <em type="italic">Arkivansvaret. </em>
    </p>
    <p>Offentlege organ pliktar å ha arkiv, og desse skal vera ordna og innretta slik at dokumenta er tryggja som informasjonskjelder for samtid og ettertid. </p>
    <p>
      <em type="bold">§ 7. </em>
      <em type="italic">Rettleiings- og tilsynsansvar. </em>
    </p>
    <p>Riksarkivaren har rettleiings- og tilsynsansvar for arkivarbeidet i offentlege organ. Riksarkivaren kan</p>
    <p>a.</p>
    <p>krevja seg førelagt for godkjenning journalsystem, arkivnøklar, arkivinstruksar m.m.</p>
    <p>b.</p>
    <p>inspisera arkiv.</p>
    <p>c.</p>
    <p>gje pålegg som er naudsynte for å oppfylla føresegner gjevne i eller i medhald av denne lova. </p>
    <p>
      <em type="bold">§ 8. </em>
      <em type="italic">Opplysningsplikt. </em>
    </p>
    <p>På førespurnad frå Riksarkivaren pliktar offentlege organ å gje opplysningar om tilhøve som gjeld arkiva, og som kan ha verknad for oppfyllinga av føremåla med lova. Riksarkivaren kan be om regelmessige rapportar.</p>
    <p>Plikta til å gje opplysningar etter første leden gjeld ubunde av teieplikt fastsett i lov eller i medhald av lov. </p>
    <p>
      <em type="bold">§ 9. </em>
      <em type="italic">Kassasjon m.m. </em>
    </p>
    <p>Utan i samsvar med føresegner gjevne i medhald av § 12 i denne lova eller etter særskilt samtykke frå Riksarkivaren, kan ikkje arkivmateriale</p>
    <p>a.</p>
    <p>avhendast.</p>
    <p>b.</p>
    <p>førast ut or landet, dersom dette ikkje representerer ein naudsynt del av den forvaltningsmessige eller rettslege bruken av dokumenta.</p>
    <p>c.</p>
    <p>kasserast. Dette forbodet går framom føresegner om kassasjon i eller i medhald av andre lover. Personregister eller delar av personregister kan likevel slettast etter føresegnene i personopplysningslova, helseregisterlova og etter føresegner i medhald av helseregisterlova §§ 7 og 8. Slik sletting kan først gjerast etter at det er innhenta fråsegn frå Riksarkivaren.</p>
    <p>d.</p>
    <p>rettast på ein slik måte at tidlegare urette eller ufullstendige opplysningar vert sletta, dersom desse har hatt noko å seia for saksførebuinga, vedtak eller anna som etter føremålet med denne lova bør kunna dokumenterast. Føresegner om sletting gjevne i medhald av § 27 tredje og femte leden og § 28 fjerde leden i personopplysningslova og §§ 7, 8 og 26 tredje leden og § 28 andre leden i helseregisterlova gjeld likevel uinnskrenka.</p>
    <p>Endra med lover 14 apr 2000 nr. 31 (ikr. 1 jan 2001, etter res. 30 juni 2000 nr. 641), 18 mai 2001 nr. 24 (ikr. 1 jan 2002, etter res. 18 mai 2001 nr. 502). </p>
    <p>
      <em type="bold">§ 10. </em>
      <em type="italic">Avlevering. </em>
    </p>
    <p>Statlege arkiv skal avleverast til Arkivverket i samsvar med dei føresegnene som vert fastsette i medhald av § 12 i denne lova.</p>
    <p>Riksarkivaren kan likevel gje samtykke til at statlege arkiv vert avleverte til institusjonar utanfor Arkivverket, eller at dei framleis skal oppbevarast av det arkivskapande organet.</p>
    <p>Riksarkivaren kan fastsetja at kommunale arkiv skal avleverast til Arkivverket eller annan institusjon, dersom dette er naudsynt for å tryggja arkivet eller når særlege omsyn tilseier dette.</p>
    <p>Ved avlevering til Arkivverket overtek Riksarkivaren råderetten over arkivet.</p>
    <p>Kostnadene ved avlevering skal dekkjast av det avleverande organet. </p>
    <p>
      <em type="bold">§ 11. </em>
      <em type="italic">Refusjon. </em>
    </p>
    <p>Riksarkivaren kan krevja refusjon frå avleverande organ for dei meirkostnadene Arkivverket vert påført, dersom det viser seg at arkivet tidlegare ikkje har vore handsama i samsvar med gjeldande føresegner.</p>
    <p>Dersom eit offentleg arkiv som framleis er i aktiv bruk, må avleverast til Arkivverket, kan Riksarkivaren som vilkår for avleveringa krevja at meirkostnader ved å måtta henta fram dokument m.m. vert dekte av vedkomande organ. </p>
    <p>
      <em type="bold">§ 12. </em>
      <em type="italic">Utfyllande føresegner. </em>
    </p>
    <p>Kongen gjev utfyllande føresegner om journalsystem, arkivnøklar, arkivinstruksar, dokumentkvalitet, arkivutstyr, arkivlokale, arkivavgrensingar, kassasjon, bortsetjingsarkiv, avlevering, refusjonsreglar m.m., og om rett til å klaga over Riksarkivarens avgjerder. </p>
    <p>
      <em type="bold">Kapittel III. Private arkiv. </em>
    </p>
    <p>
      <em type="bold">§ 13. </em>
      <em type="italic">Oversyn og registrering. </em>
    </p>
    <p>Riksarkivaren skal</p>
    <p>a.</p>
    <p>halda oversyn over verneverdige privatarkiv.</p>
    <p>b.</p>
    <p>føra register over privatarkiv som er tekne vare på av offentlege og private oppbevaringsinstitusjonar.</p>
    <p>Riksarkivaren kan registrera visse privatarkiv som særskilt verneverdige. Melding om slik registrering skal sendast arkiveigaren. </p>
    <p>
      <em type="bold">§ 14. </em>
      <em type="italic">Retningsliner. </em>
    </p>
    <p>Riksarkivaren gjev nærare retningsliner for arbeidet med privatarkiv i Arkivverket. Riksarkivaren kan fastsetja at desse retningslinene òg heilt eller delvis skal gjelda for</p>
    <p>a.</p>
    <p>andre offentlege organ som arbeider med å ta vare på privatarkiv.</p>
    <p>b.</p>
    <p>private institusjonar som arbeider for å ta vare på privatarkiv, og som mottek offentleg tilskot til dette arbeidet. </p>
    <p>
      <em type="bold">§ 15. </em>
      <em type="italic">Opplysningsplikt. </em>
    </p>
    <p>Arkiveigar som har fått melding frå Riksarkivaren om at arkivet er særskilt verneverdig, jf. § 13 andre leden, pliktar å gje melding til Riksarkivaren når arkivet skiftar eigar, heilt eller delvis vert planlagt ført ut or landet eller står i fare for å gå tapt. </p>
    <p>
      <em type="bold">§ 16. </em>
      <em type="italic">Avlevering og deponering. </em>
    </p>
    <p>Dersom verneverdig privatarkiv vert avlevert til eller deponert i Arkivverket eller annan oppbevaringsinstitusjon, kan arkiveigaren fastsetja særskilde avgrensingar i tilgjenget til arkivet. Slike avgrensingar kan ikkje gjerast gjeldande ut over hundre år etter avlevering eller deponering.</p>
    <p>Ved avlevering går eigedomsretten til arkivet over til mottakarinstitusjonen.</p>
    <p>Ved deponering har deponenten og seinare ervingane hans eigedomsretten til arkivet. Eigedomsretten går likevel over til mottakarinstitusjonen når ervefølgda etter deponenten vert broten, eller når det er gått hundre år sidan deponeringa. </p>
    <p>
      <em type="bold">§ 17. </em>
      <em type="italic">Kopiering. </em>
    </p>
    <p>Dersom særskilt verneverdig arkiv skal førast ut or landet eller står i fare for å gå tapt, kan Riksarkivaren krevja å få kopiera arkivdokumenta. Riksarkivaren har tilsvarande rett dersom deponert særskilt verneverdig arkiv vert kravd levert attende.</p>
    <p>Kopiane skal oppbevarast i Arkivverket eller annan oppbevaringsinstitusjon, som må dekkja kostnadene ved kopieringa. Arkiveigaren kan setja vilkår for tilgjenge til kopiane i samsvar med føresegna i § 16 første leden, men kan ikkje krevja vederlag for at dokumenta vert kopierte. </p>
    <p>
      <em type="bold">§ 18. </em>
      <em type="italic">Innskrenka råderett. </em>
    </p>
    <p>Arkiv som er registrert som særskilt verneverdig, jf. § 13 andre leden, kan ikkje delast opp, førast ut or landet, skadast eller øydeleggjast utan samtykke frå Riksarkivaren. Reglane i personopplysningslova og helseregisterlova om retting og sletting av opplysningar vil likevel gjelda fullt ut.</p>
    <p>Endra med lover 14 apr 2000 nr. 31 (ikr. 1 jan 2001, etter res. 30 juni 2000 nr. 641), 18 mai 2001 nr. 24 (ikr. 1 jan 2002, etter res. 18 mai 2001 nr. 502). </p>
    <p>
      <em type="bold">§ 19. </em>
      <em type="italic">Privatarkiv med offentleg tilknyting. </em>
    </p>
    <p>Dersom privat rettssubjekt mottek faste offentlege driftstilskot som er viktige for verksemda eller har fullmakt til å treffa einskildvedtak eller utferda forskrifter, kan Riksarkivaren fastsetja at arkivet heilt eller delvis skal følgja føresegnene for offentlege arkiv gjevne i eller i medhald av denne lova. </p>
    <p>
      <em type="bold">Kapittel IV. Ymse føresegner. </em>
    </p>
    <p>
      <em type="bold">§ 20. </em>
      <em type="italic">Skifte av status. </em>
    </p>
    <p>Når arkivskapande organ skiftar status frå statleg til kommunalt eller frå offentleg til privat, kan Riksarkivaren fastsetja at arkivet heilt eller delvis skal følgja dei reglane som gjeld for tidlegare status. </p>
    <p>
      <em type="bold">§ 21. </em>
      <em type="italic">Tileigning av offentleg arkiv. </em>
    </p>
    <p>Ingen kan tileigna seg offentleg arkivmateriale, utan i samsvar med føresegner gjevne i medhald av § 12 i denne lova eller etter særskilt samtykke frå Riksarkivaren. </p>
    <p>
      <em type="bold">§ 22. </em>
      <em type="italic">Straff. </em>
    </p>
    <p>Den som med vilje handlar i strid med føresegner gjevne i eller i medhald av denne lova, kan straffast med bøter.</p>
    <p>Vert endra med lov 20 mai 2005 nr. 28 (ikr. frå den tid som vert fastsett ved lov) som endra med lov 19 juni 2009 nr. 74. </p>
    <p>
      <em type="bold">§ 23. </em>
      <em type="italic">Ikraftsetjing. </em>
    </p>
    <p>Kongen fastset når denne lova skal ta til å gjelda.</p>
  </body>
</document>
